# 尸部

## 尸

- 讀如詩(Shih)平聲
    - 神象也。古者祭祀。皆有尸以依神。以卑幼者為之。後世始用畫像也。
    - 人死未葬曰尸。今亦詈人之具形體而無精神者曰行尸走肉。
    - 主也。（詩）「誰其尸之。有齊季女。」言主設羹之事也。
    - 陳也。（左傳）「楚武王荊尸」。謂陳師於荊也。
    - 拱默而無所事事曰尸。如言尸位、尸官、尸祿。

## 尹

- 音允(Yun)今讀如引(Yin)上聲
    - 治也。
    - 官名。長也。春秋時楚有令尹。又天子之相稱師尹。縣令亦曰縣尹。

## 尺

- 音赤(Ch'ih)入聲
    - 度名。十分為寸。十寸為尺。

## 尻

- 渴鏖切(K'ao)平聲
    - 脊骨盡處也。

## 尼

- 讀如泥(Ni)平聲
    - 尼丘。山名。顏氏禱於尼丘而生孔子。故字仲尼。
    - 女僧也。釋典有比丘尼。俗稱尼姑。

- 泥禮切上聲
    - 止也。阻之使不前曰尼其行。（孟子）「止或尼之」。亦讀入聲。音匿。

## 尾

- 武裴切(Vei)上聲
    - 末後梢也。鳥獸蟲魚之屬皆有之。
    - 末也。凡末後皆謂之尾。如事之終始曰首尾。結存餘數曰尾數。又本末不相應曰尾大不掉。
    - 星名。二十八宿之一。

## 尿

- 讀如鳥(Niao)去聲
    - 小便也。今亦作溺。

## 局

- 巨欲切(Chu)入聲
    - 曹也。部分也。凡分為一部分者皆謂之局。今政府辦事多設專局。猶古人之分曹辦事。故當事謂之當局。如局內、局外。謂預聞其事。或不預聞也。賭博之事。亦分曹為之。故曰博局。如鬭棋一次曰一局。棋枰曰棋局。時勢變遷。等於弈棋。故謂國事世運曰大局、時局。
    - 人之器宇度量亦曰局。如器局、局量。謂其容物大小之度也。以體段言。謂之格局。猶言格式大小也。
    - 拘也。如局促。亦作跼、侷。

## 屁

- 音譬(P'i)去聲
    - 氣下泄也。

## 居

- 音車(Chu)平聲
    - 處也。如燕居。謂閒暇無事居處室中心。
    - 也。化居。謂交易其所積。見（書經）。故儲蓄財物曰居積。儲貨待價曰居奇。又蓄意害人曰居心不良。亦此義。
    - 占也。如言居其多數。
    - 安也。（詩）「居然生子」。今謂事之不出意料曰居然如此。

- 音基(Chi)平聲
    - 語助詞。何居。猶何以如此。亦作其。

## 屆

- 音戒(Chieh)去聲
    - 至也。如屆時。謂到其時期也。又一次亦謂之一屆。謂到期一次也。

- ［解字］俗从由作届、非。

## 屈

- 區鬱切(Ch'u)入聲
    - 曲也。凡曲而不伸者曰屈。如言理屈詞窮。
    - 枉也。俯就之義。如屈節、屈尊。

- 巨鬱切(Chueh)入聲
    - 與倔通。屈彊。梗戾貌。

## 屋

- 烏谷切(Wu)入聲
    - 舍也。（詩）「瞻烏爰止。於誰之屋。」今亦謂推愛及人曰愛屋及烏。語意本（說苑）。
    - 車蓋也。如黃屋左纛。古天子乘輿之制也。

## 屍

- 音尸(Shih)平聲
    - 死人軀體也。如俗言移屍圖害。

## 屎

- 音矢(Shih)上聲
    - 糞也。

- 音犧(Hsi)平聲
    - 殿屎。呻吟也。見（詩經）。

## 屐

- 音劇(Chu)入聲
    - 木履也。

## 屑

- 讀如泄(Sieh)入聲
    - 碎末也。如玉屑、鐵屑。
    - 細也。如瑣屑。謂細碎而不知大體也。
    - 凡遇事物輕視不加意曰不屑。如孟子不屑去、不屑就、是也。

## 展

- 知輦切(Chan)上聲
    - 開也。舒開之曰展。如書函封面稱某君手展是也。
    - 故寬曰展。如言展限、展期。
    - 省也。審視也。如省墓曰展墓。

## 屙

- 音阿(Nge)平聲
    - 上廁也。

## 屛

- 音萍(P'ing)平聲
    - 蔽也。古人設於門之前後。以蔽內外者。故分封諸侯曰屏藩。謂蔽護王室者也。
    - 陳設之品。亦曰屏風。謂所以蔽風者。如言圍屏、畫屏。皆是。今畫幅以數軸為一組者亦曰屏。如言屏條、屏對。所以補壁為飾觀者也。

- 音併(Ping)去聲
    - 除也。斥去也。如言屏之遠方。亦作摒。
    - 退也。（禮）「則左右屏而侍」。今亦謂小心伺候曰屏息以侍。謂立侍不敢出息也。

## 屜

- 音替(T'i)去聲
    - 履中薦也。
    - 筐篋類之附著於他器物者。俗謂之抽屜。

## 屝

- 音翡(Fei)去聲
    - 草履曰屝。

## 屠

- 音徒(T'u)平聲
    - 刳也。殺也。如屠豕、屠羊等。攻城而盡殺之曰屠城。
    - 宰殺牲畜者謂之屠。如言屠戶之類。

- 音除(Ch'u)平聲
    - 休屠。匈奴王號。

## 屢

- 呂裕切(Lu)去聲
    - 數也。謂煩數。如屢次。

## 屣

- 音蓰(Hsi)上聲亦讀去聲
    - 履也。如敝屣。謂破履。喻物之無足重輕也。

## 層

- 音曾(Ts'eng)平聲
    - 重也。如言層樓、層城。凡物之重者通曰層。一級亦謂之一層。事之秩序曰層次。

## 履

- 讀如里(Li)上聲
    - 屨也。皮曰履。麻曰屨。
    - 踐也。如言臨深履薄。謂危懼也。出（論語）。
    - 祿也。如言福履。
    - 行為也。謂所履行之事跡也。如操履、履歷。

## 屧

- 音變(Sieh)入聲
    - 屐也。吳王宮中有響屧廊。以板藉地。行則有聲。故名。

## 屨

- 音句(Chu)去聲
    - 麻履也。

## 屩

- 音腳(Chie)入聲
    - 履也。木曰屐。麻曰屩。

## 屬

- 音燭(Chu)入聲
    - 連也。續也。相屬。猶言相連。如言冠蓋相屬。
    - 付託也。以事相煩曰屬。如雅屬、尊屬之類。俗亦作囑。
    - 足也。如屬厭。謂滿慾也。
    - 附著也。如言附屬。科學上言動植物之分隸曰屬某某科。是也。
    - 有所專注曰屬。如屬意、屬望、屬目之類。

- 音蜀(Shu)入聲
    - 系也。所分隸之統系也。如親屬、僚屬。
    - 類也、儕等也。如若屬。猶言若輩。
    - 綴輯之曰屬。如綴聯文字曰屬文。
    - 適也。（左傳）「下臣不幸屬當戎行」。謂適有戰事也。

- ［解字］俗作属。

## 屭

- 音戲(Hsi)平聲
    - 贔屭。作力貌。
    - 龜屬。詳「贔」。

## 【附錄】

### 尽
- 俗盡字。

### 𡰱
- 俗尼字。

### 届
- 俗屆字。

### 㞐
- 同居。

### 屏
- 俗屛字。

### 属
- 俗屬字。

