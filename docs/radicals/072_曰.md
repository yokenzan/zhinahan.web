# 曰部

## 曰

- 欲掘切(Yueh)入聲
    - 詞也。發語詞。與聿、粵通。

- ［解字］與日字異。左上角有缺。俗作曰。

## 曲

- 區旭切(Ch'u)入聲
    - 不直也。物之彎者曰曲。理之屈者亦曰曲。如言彼曲我直。
    - 委曲也。謂屈曲委細之處。如鄉僻曰鄉曲。懷抱曰心曲。
    - 宛轉之義。如言曲為之說。
    - 樂曲也。如言曲高和寡。
    - 折也。如山曲、河曲。言山與河之迴折處也。

## 曳

- 音裔(I)去聲
    - 引也。謂牽引之也。

- ［解字］俗加點作曵。誤。

## 更

- 音庚(Keng)平聲
    - 改也。如更張、更端。皆變易其舊有者也。
    - 古謂刻曰更。謂因時變易刻漏也。今分一夜為五更。西人所謂五夜是也。
    - 代也。（禮）「更僕未可終也」。僕謂太僕。君燕朝時掌擯相。時久而倦。使之相代。故曰更僕。今亦謂語言繁重曰更僕難數。本此。
    - 歷也。如言少不更事、謂閱歷尚淺也。古有三老五更。謂年老更事致仕者也。見（禮文王世子注）。一說更當作叟。見（漢書）。

- 音亙去聲
    - 再也。益也。如愈甚曰更甚。

## 曷

- 何遏切(He)入聲
    - 何也。何不也。（詩）曷飲食之。

## 書

- 音舒(Shu)平聲
    - 以文字記載事物曰書。如書籍等。
    - 記載之也。（論語）子張書諸紳。
    - 書信也。如上書、奉書。
    - 字也。如正草篆隸之屬。謂之書體。作字用筆之法曰書法。精於書法曰書家。
    - 經名。紀虞夏商周之政事。卽尚書是也。亦稱書經。

## 曹

- 慈敖切(T'sao)平聲
    - 獄兩曹也。言原告被告兩黨之人也。今通作兩造。
    - 偶也。言相與對敵之人。如分曹射覆是也。
    - 輩也。如爾輩曰爾曹。我輩曰我曹。猶言你們我們也。
    - 分職治事之官署曰曹。如稱各部司官曰部曹。
    - 國名。周文王子曹叔振鐸封於曹、春秋之季為宋所滅。今在平原菏澤一帶地。

## 曼

- 音萬(Wan)去聲
    - 美也。輕細也。美女容色柔澤貌。
    - 長也。修廣也。（詩）孔曼旦碩。

- 音瞞(Man)平聲
    - 曼曼。長遠貌。或作漫。曼衍、曼延。皆本此義。

- ［解字］上本从冃。音冒。今通作曰。或作日月之日。誤。俗亦作㬅。

## 曾

- 音層(Ts'eng)平聲
    - 已然之詞。何曾。猶言何嘗。未曾。猶言未嘗。
    - 乃也。（論語）曾是以為孝乎。

- 音增(Tseng)平聲
    - 猶重也。祖之父為曾祖。孫之子為曾孫。俗亦曰重孫。

- ［解字］从八从𡆧从曰。𡆧古窗字。俗作曽誤。

## 替

- 音涕(T'i)去聲
    - 廢也。（詩）「子子孫孫。勿替引之。」謂相仍勿廢也。
    - 俗亦訓作代。如替工、替人。

## 最

- 音醉(Tsu)去聲
    - 極也。如最好、最甚。
    - 上考也。漢課第長吏分殿最。殿謂不稱職者。最謂有治能者。

- ［解字］上本从冃。音冒。兩畫左右不連。今通作从子曰之曰。

## 會

- 戶最切(Hui)去聲
    - 合也。凡人與事物之集合皆曰會。如開會、會議、賽會之類。
    - 遇也。古者諸侯相見曰會。如會盟、會同。今亦謂謁見曰拜會。相見曰會晤。
    - 應也。會當。猶言應當。會須。猶應須也。
    - 時也。如時機亦曰機會。會者恰當其時之義。如言會逢其適。又時會、運會等。亦此義。謂事與時之適合也。
    - 解悟也。意思與事理迎合曰會意。如領會、體會。
    - 人物輻輳之處也。如都會、省會。

- 音檜(Kuai)去聲
    - 大計也。歲計曰會。謂總其數而算之。今謂一年終始統計之曰會計年度、清理賑目處曰會計處、是也。

- ［解字］上从亼音集。中从𡆧。古窗字。下从子曰之曰。俗作㑹非。

## 朅

- 讀如揭(Chieh)入聲
    - 去也。朅來。猶言往來。亦用為發語詞。猶聿來也。

## 【附錄】

### 㬰
- 俗臾字。

### 㬅
- 俗曼字。

### 曺
- 俗曹字。

