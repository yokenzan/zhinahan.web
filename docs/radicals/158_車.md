# 車部

## 車

- 菊於切(Chu)又蚩遮切(Ch'eh)均平聲
    - 陸行所乘之器。兩輪中貫以軸。軸之上加以輿。輿以任載。輪以運行者也。古多用人畜之力引之。今亦代以機械、如火車、電車、皆是。
    - 牙■也。如言輔車相依。出（左傳）。言頰輔與牙■相輔依也。
    - 器具之以旋轉助人力者、多曰車。如水車、紡車。俗亦謂用機械製物使成圓形曰車。

## 軋

- 讀如扎(Cha)入聲
    - 輾也。凡由圓軸壓逼而過。皆謂之軋。如棉花之有軋花器。
    - 排擠之義。以勢力傾壓之曰傾軋。

## 軌

- 音癸(Kuei)上聲
    - 車轍跡也。謂兩輪閒相距之度。今火車、電車、所行鐵路。與兩輪相合。故亦稱軌道。
    - 諸行星繞日之道亦曰軌道。
    - 法則也。凡不循法度為不軌。今亦謂謀亂曰謀為不軌。

## 軍

- 音君(Chun)平聲
    - 兵隊也。如陸軍、海軍。古者天子有六軍。軍萬二千五百人。見（周禮注）。今陸軍編制法。以兩師為一軍。
    - 兵事之通稱。如從軍、行軍。
    - 師所駐曰軍。猶言屯紮。
    - 舊稱流罪曰軍。如充軍。謂使屯戍於邊遠之地也。

## 軏

- 音月(Yueh)入聲
    - 車轅端持衡者。大車曰輗。小車曰軏。參看「輗」。

## 軒

- 音掀(Hsien)平聲
    - 車之曲輈而左右有藩蔽者。古大夫以上乘之。故稱貴人曰軒冕。（左傳）「歸夫人魚軒」。故請帖指貴婦人曰恭迓魚軒。本此。
    - 車前高曰軒。後低曰輊。故遇事以意為輕重曰軒輊。
    - 檐字之末曰軒。故殿堂前檐特起曲椽無中廣者亦曰軒。如天子不御正座而御平臺曰臨軒。今人廳事後稱翻軒。書齋之高敞者亦稱軒。
    - 軒前高而無蔽。故謂房屋爽亮曰軒敞。又軒軒。高起貌。如言軒軒霞舉。喻人之高朗也。
    - 笑貌。開口之義。如言笑曰軒渠。本（後漢書）。

## 軔

- 音■(Jen)去聲
    - 以木支輪而止其轉曰軔。故車始啓行曰發軔。今事之始基亦曰發軔。
    - 與■同。（孟子）掘井九軔。

- ［解字］字亦作軔。

## 軛

- 音厄(Nge)入聲
    - 車衡兩端作缺月形以扼馬頸者。參看「輈」。

- ［解字］本作■。

## 軟

- 汝臠切(Juan)上聲
    - 柔也。

- ［解字］本作■。

## 軨

- 音靈(Ling)平聲
    - 車箱內三面。以木一橫一直為方格。如窗櫺也。字亦作櫺。

## 軫

- 音診(Chen)上聲
    - 輿後橫木之專名。通言之。合輿下三面之材。無後橫木成正方亦曰軫。故車輿亦通稱軫。如言來軫方遒、是也。
    - 轉戾也。如轉輾思念思軫懷、軫念。
    - 琴下轉弦者謂之軫。所以捩弦使緊者也。
    - 星名。二十八宿之一。

## 軸

- 音逐(Chu)入聲
    - 車之所以持輪者。兩端貫於輪轂。上以承輿者也。
    - 為圓核形。用以裹物者亦曰軸。古書皆用卷子。卷端有桿通貫其中心。故稱卷軸。今畫卷亦曰畫軸。
    - 凡可旋轉之物。其中心皆謂之軸。如地球當南北二極謂之地軸。又織具有杼軸。杼所以受緯。軸所以受經也。
    - 樞要之地位曰軸。故秉國政者謂之當軸。

## 軹

- 音紙(Chih)上聲
    - 車兩■橫直交結之木也。又車轂之孔。在輻以外一端略小者為軹。見（考工記）。故車軸之端亦曰軹。

## 軺

- 音遙(Yao)平聲
    - 輕小之車也。如稱使車曰使軺。

## 軻

- 音珂(Ke)平聲
    - 車接軸也。
    - 車行不利曰轗軻。故人不得志亦謂之轗軻。亦讀上去聲。

## 軼

- 音佚(I)入聲
    - 車相過也。故從後出前皆曰軼。如言道軼百王、功高萬古。
    - 突也。以兵力馳突曰侵軼。猶俗言包抄。見（左傳）。
    - 散失也。與佚、逸通。如言遺聞軼事。

## 軾

- 音拭(Shih)入聲
    - 車前橫木也。有所敬則撫而憑之。通作式。

## 輀

- 音而(Er)平聲
    - 喪車也。

## 較

- 音覺(Chiue)入聲
    - 車輿兩旁倚處有橫木向前鉤曲反出者。漢謂之車耳。（詩）倚重較兮。
    - 與角通。相競也。（孟子）魯人獵較。

- 音教(Chiao)去聲
    - 與校通。比較也。兩數相比而得其大小曰較。如算學中之和較、是也。
    - 略也。如大較。猶言大略也。
    - 著明貌。如言章明較著。

## 輅

- 音路(Lu)去聲
    - 大車也。亦作路。（論語）乘殷之輅。

- 音迓((Ya)去聲
    - 迎也。（左傳）輅秦伯將止之。

## 輇

- 音銓(T'suan)平聲
    - 車輪之卑而無輻者。其輪直■段木為之。古稱椎輪。若今粗笨器物下所著。用以推移者也。
    - 與銓通。輇量人物也。一說小也。如言輇才。見（莊子）。

## 輈

- 音舟(Chou)平聲
    - 車轅也。大車謂之轅。小車居中一木曲而上者謂之輈。參看「轅」。

## 載

- 音再(Tsai)去聲
    - 用車以乘也。就人言之謂之乘。就車言之謂之載。如言載以後車、是也。凡以車舟盛物皆曰載。如言滿載而歸。
    - 承也。力能勝物曰載。如稱天地曰覆載。稱人之敦厚者曰載德之器。
    - 充也。承滿之義。如言怨聲載道。
    - 始也。與哉通。（孟子）湯始征。自葛載。
    - 成也。（書）「乃賡載歌」。今用與再字通。再拜亦作載拜。
    - 紀事曰載。謂薈萃物事於一編。如車之載物也。如記載、載籍。
    - 語助詞。則也。（詩）載戢干戈。載櫜弓矢。

- 音在上聲
    - 車舟所運物也。俗通作■。

- 音宰上聲
    - 年也。夏曰歲。商曰■。周曰年。唐虞曰載。

## 輊

- 音致(Chih)去聲
    - 車後低曰輊。詳「軒」。

## 輒

- 陟攝切(Ch'eh)入聲
    - 專擅之詞。妄以己意擅為定奪曰輒。如言輒以為不可。又遇事卽然亦曰輒。如言輒復如是。猶言每每然也。

- ［解字］右從耴。耳下垂也。俗作取誤。

## 輓

- 音挽(Wan)上聲
    - 引車也。前牽曰輓。後送曰推。
    - 輓歌。喪車執紼者相和聲也。今哀死之詞曰輓。本此。

## 輔

- 音父(Fu)上聲
    - 人頰骨也。今謂彼此鄰近而互相倚賴曰輔車相依。語本（左傳）。
    - 佐助也。如言輔弼。
    - 官名。師、保、疑、丞。謂之四輔。謂左右夾輔之人也。

## 輕

- 音卿(Ch'ing)平聲
    - 重之對。舉物不費力也。又賤視之亦曰輕。如俗言看輕。不自重曰輕薄、輕佻。又凡物未甚者皆曰輕。如輕寒、輕病。
    - 簡易也。如言輕車簡從。
    - 氫。通稱輕氣。與氧化合而成水。

- 音慶去聲
    - 疾也。

## 輗

- 音倪(Ni)平聲
    - 大車轅端持衡者。轅與衡相附而以鍵固之曰輗。墨子所謂用咫尺之木而引三十石之任。是也。

## 輘

- 音陵(Ling)平聲
    - 車輾過也。謂壓軋之也。如輘轢。

## 輛

- 里養切(Liang)上聲
    - 車數也。車一乘曰一輛。本作兩。

## 輝

- 呼威切(Hui)平聲
    - 本作煇。光也。今亦謂榮耀曰光輝。

## 輞

- 音罔(Wang)上聲
    - 車輪之外周也。

## 輟

- 音啜(Chueh)入聲
    - 止也。（論語）「耰而不輟」。今事中止曰中輟。

## 輠

- 音果(Kuo)上聲
    - 車之盛膏器。以膏塗軸。使車行無停滯者。故喻人言論不窮曰炙輠。

## 輦

- 讀如連(Lien)上聲
    - 車之以人輓者曰輦。如今之人力車。
    - 天子之車曰輦。京師謂之輦下。宮中閻道。謂之輦道。

## 軿

- 音瓶(Ping)平聲
    - 衣車也。謂車有帷為屏蔽。為婦人所乘者。

## 輩

- 音背(Pei)去聲
    - 行次等列也。如前輩、後輩。凡不止一人曰輩。如我等曰我輩。爾曹曰若輩。

## 輪

- 音倫(Lun)平聲
    - 車輪也。用堅木為平圓形。其內周以貫軸者曰轂。外周曰輞。柱於轂與輞之間者曰輻。一車兩輪。所以夾輔車旁而旋轉進行也。
    - 凡平圓形者皆謂之輪。如日輪、月輪。
    - 助力器械之一種。以運轉之速。為牽動機件之作用。故各種機器皆有之。
    - 大也。如稱宮室高大美麗曰輪奐。語本（禮檀弓）。更迭為之曰輪。如輪流、輪值。
    - 廣輪。地形縱橫也。東西為廣。南北為輪。

## 輜

- 音淄(Tzu)平聲
    - 載衣物之車也。凡軍用品通稱輜重。

## ■

- 汝臠切(Juan)上聲
    - 柔也。俗通作軟。

## 輮

- 讀如柔(Jou)上聲
    - 車輞也。
    - 與揉通。矯輮。曲直之也。使曲者直為矯。使直者曲為輮。見（易經）。

## 輯

- 音集(Tsi)入聲
    - 合材為車。咸相得謂之輯。故眾志和合曰輯睦。使之得所曰安輯。
    - 斂也。薈萃之義。如集合眾義以成書曰編輯。

## 輳

- 音湊(T'sou)去聲
    - 車輪之眾輻會集於轂曰輳。故言人民聚集曰四方輻輳。見（漢書）。

## 輶

- 音由(You)平聲亦讀去聲
    - 輕車也。如稱使節曰輶軒。

## 輸

- 束紆切(Shu)平聲
    - 以車運物也。如輸送、輸出。猶言轉運也。
    - 凡致物於人皆曰輸。如以誠意對人曰輸忠、輸志。
    - 負也。俗謂勝負曰輸贏。輸謂博者以注予人也。

- 音戍去聲
    - 送也。如委輸、樂輸。凡以物送人、讀平聲。指所送之物、讀去聲。

## 輹

- 音福(Fu)入聲
    - 與下縛木。亦謂之鉤心木。在車軸中央。所以使輿與軸相鉤連不相離也。（易）「輿脫輹」。或■作輻。

## 輻

- 音福(Fu)入聲
    - 車輪中直木上輳於轂。下入於輞者。眾輻皆輳於轂。故謂人民薈萃曰輻輳。
    - 與輹通。（易）「輿脫輻。夫妻反目。」輹。或訛作輻。故今亦謂夫婦離異曰脫輻。

## 輾

- 音展(Chan)上聲
    - 半轉也。（詩）「輾轉反側」。今亦謂事之反覆不定曰輾轉。

- 你演切(Nien)上聲
    - 為車輪旋轉壓之也。今以鐵為輪。旋轉而碎物曰輾。或作碾。亦讀去聲。

## 輿

- 音余(Yu)平聲
    - 車之所以任載者曰輿。今手舁之轎。亦稱肩輿。
    - 地以博載。故稱輿地。又天地曰堪輿。堪謂天道。輿謂地道。故相地術亦曰堪輿。謂據星野及山川以定地之吉凶也。
    - 眾也。如眾人之言論。謂之輿論。本於左傳輿人之誦也。

## 轂

- 音谷(Ku)入聲
    - 車輪中心圓木。輻輳於外。軸貫於中。為車與輪接合之處。轂動則車行。故為人先容曰推轂。謂引而進之也。

## 轄

- 胡瞎切(Hsia)入聲
    - 車軸端鍵也。以鐵為之。車軸出轂外。則以鍵固之。制轂之外出者。亦作舝。或作■。
    - 管理也。如總轄、兼轄。

## 轅

- 音袁(Yuan)平聲
    - 駕車之木。施於輿底軸上。左右各一。外出而前者。古大車、柏車、羊車、皆用轅。兵車、田車、乘車、則用輈。輈一而轅二。輈曲而轅直。其用則同也。
    - 轅門。古王者巡行於外。以車為藩。其出入之處。仰車以轅相向表門。故曰轅門。相沿稱衙署之外門曰轅門。本此。後遂謂衙署曰轅。行館稱行轅。

## 轆

- 音鹿(Lu)入聲
    - 轆轤。圓轉木也。為輪軸類之引重器。井上汲水及舟中起錨等多用之。

## 轇

- 音交(Chiao)平聲
    - 轇轕。雜亂貌。本作膠葛。

## 轉

- 竹遠切(Chuan)上聲
    - 旋行也。物體圓者、盤旋移動曰轉。如車輪之類。地球之公轉、自轉、亦此義。
    - 運物曰轉。如轉輸、轉運。
    - 凡物自動。易所向之方位曰轉。如行路之轉灣。車勢之轉機、皆是。
    - 事非直達者曰轉。如轉致、轉託。

- 竹院切去聲
    - 以力轉物也。凡物自轉、讀上聲。以力轉之、讀去聲。又官位升調亦曰遷轉。

## ■

- 音衛(Wei)去聲
    - 車軸頭也。

## 轍

- 音徹(Ch'eh)入聲
    - 車輪所輾■也。

## 轎

- 音橋(Chiao)平聲亦讀去聲
    - 小車也。今通謂肩輿為轎。

## 轔

- 音鄰(Lin)平聲亦讀去聲
    - 轔轔。車聲也。

## 轕

- 音葛(Ke)入聲
    - 轇轕。詳「轇」。

## 轖

- 音色(Se)入聲
    - 車箱也。亦謂之軨。以木構成方格。縱橫交結以為固。故曰結轖。亦曰結軨。

## 轗

- 音坎(K'an)上聲亦讀去聲
    - 轗軻。詳「軻」。本作坎。

## 轘

- 音患(Huan)去聲亦讀平聲
    - 以車裂人。古之酷刑也。

## 轞

- 音檻(Chien)上聲
    - 囚車也。

## 轟

- 呼泓切(Hung)平聲
    - 群車聲也。
    - 喧擾之聲亦曰轟。
    - 盛大貌。如言轟轟烈烈。
    - 俗謂火藥爆發曰轟。如轟炸。

## 轡

- 音祕(Pei)去聲
    - 馬韁曰轡。

## 轢

- 音歷(Li)入聲
    - 車輪輾過也。如言輘轢。
    - 以勺掠釜曰轢。

## 轤

- 音廬(Lu)平聲
    - 轆轤。詳「轆」。

## 【附錄】

### ■
- 軛本字。

### ■
- 俗輒字。

### 輜
- 俗輜字。

