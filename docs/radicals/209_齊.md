# 齊部

## 齊

- 前倪切(T'si)平聲
    - 整也。無參差錯雜之謂。如言整齊。
    - 並也。相等也。如進行之程度相等曰齊驅並駕。
    - 徇齊。疾速也。黃帝幼而徇齊。見（史記）。言其舉動之活潑也。亦作侚齊。
    - 國名。周武王封太公望於齊。戰國初其臣田氏篡國。為七雄之一。後為秦所併。地當今山東省。故稱山東省曰齊。
    - 朝代名。齊高帝蕭道成受宋禪為帝。國號齊。史稱南齊。（公元四七九年）凡七主、二十二年。禪於梁。高洋受東魏禪為帝。國號齊。史稱北齊。（公元五五〇年）見五主、二十八年。滅於周。
    - 俗謂完備曰齊。謂同時並舉亦曰齊。

- 音咨(Tzu)平聲
    - 衣下縫也。如喪服之緝邊者曰齊衰。

- 與齋同。齋戒字古多作齊。

## 齋

- 菑挨切(Chai)平聲
    - 齊也。謂齊一心志也。古者將祭必齋。謂不飲酒、不茹葷、居宿外舍之類。亦謂之齋戒。
    - 外舍曰齋。古為齋戒之室也。故書室曰書齋。
    - 蔬食曰齋。如俗稱喫齋。
    - 僧飯曰齋。飯僧亦曰齋僧。

## 齌

- 音劑(Tsi)去聲
    - 怒也。齌怒。見（楚辭）。猶俗言動火。

## 齎

- 音咨(Tzu)又音躋(Tsi)並平聲
    - 持以與人也。凡奉命而使間遺饋贈皆用此字。俗亦作賷。

## 齏

- 音躋(Tsi)平聲
    - 食品之細切以為調和之用者。如薑蒜之類。

